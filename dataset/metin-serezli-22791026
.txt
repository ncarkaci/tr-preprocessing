Dilek tut hemen.
Aman kimseye söyleme ha!
Dileğin olmaz sonra.
* * *
Yanılsamadır oysa.
Alt tarafı göktaşıdır.
Atmosfere girerken yanar, yalandan iz bırakır ardında.
*  * *
Niye’sini düşünmezsin ama...
O yüzden tutmaz dileklerin.
* * *
Çünkü, yıldız dediğin...
Yeryüzünde kayar aslında.
Sahici izler bırakarak...
Yüreğimizde, hafızamızda.
* * *
Bak, Metin Serezli mesela.
Şahane bir adam.
Şahane bir yaşam.
Göz açıp kapayana kadar gitti.
* * *
Sen tırışkadan televizyon soytarılıklarını seyredip... Parlamasıyla sönmesi bir göktaşlarına yıldız muamelesi yaparken, farkında bile değilsin, uzay kadar devasa boşluklar oluşuyor hayatımızda.
* * *
Ve, farkında bile değilsin...
Bankaların satılır, limanların satılır, yarın öbür gün, geri alırsın. Fabrikaların, telefonların, madenlerin elden çıkar, devran döner, yerine koyarsın. Toprak bile kaybedebilirsin, gün gelir, geri kazanırsın. Ancak... Giden sanatçının yeri dolmuyorsa, o millet, ilelebet kazanacağı ne varsa, kaybetmiş demektir.
* * *
Başımıza gelen maalesef budur.
Bir dönem kapanıyor.
“Sanatçı”larımız gidiyor.
“Ünlü”ler kalıyor geriye!