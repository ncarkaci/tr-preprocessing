*
Seka satıldı. Sümerbank satıldı. Limanlar komple gitti. Hatta, Samsun Limanı’yla Bandırma Limanı, başka gün yokmuş gibi, tam da Mustafa Kemal’in Bandırma vapuruyla Samsun’a gitmek üzere yola çıktığı gün, 16 Mayıs’ta satıldı. Et-Balık satıldı. Eti bakır, gümüş, krom satıldı, Seydişehir alüminyum gitti, maden sahaları satıldı. Tekel satıldı. Türk Telekom, Arap... Tüpraş satıldı. Erdemir satıldı. Petkim satıldı. Araç muayene istasyonları satıldı. Şeker fabrikaları satıldı. Santrallar satıldı, elektrik dağıtımı satıldı, ahaliye Hes’tirin denildi, dereler satıldı. Baraj satıldı. 2B, ormanlar satıldı. Türkiye demir-çelik işletmeleri satıldı. Oyakbank, Finansbank, Denizbank, Türk Ekonomi, Şekerbank, Dışbank, liste çok uzun, yerli bankalar yabancıya satıldı. Helal satış sertifikası aldılar, İngiliz bankasından iyi mi... Sigorta şirketleri gitti; sigortacılarımız Fransız, İspanyol, İngiliz, Alman, Amerikalı ve Bahamalı... Telsim satıldı. Gübre sanayi satıldı. Özel hastanelerin çoğu el âlemin oldu. Hipermarketler gitti. Millete ait marinalar, feribotlar, oteller, sosyal tesisler satıldı. Tuzlalar satıldı. Ne porselen fabrikası kaldı kardeşim, ne kundura fabrikası... Toplam 800 bin metrekarelik, 135 bin adet taşınmaz satıldı. Metrekaresini bilmediğimiz, öğrenemediğimiz miktarda toprak satıldı. Suriye sınırı boydan boya satılıyordu, zor durduruldu. Gel gör ki, geçenlerde Şehircilik Bakanı’na “5.5 milyon metrekarelik alana sahip olan Hatay şehrimizin yarısından fazlası, 3.7 milyon metrekaresi neden yabancılara satıldı” diye soru önergesi verildi, henüz cevap verilmedi.
*
Ecnebinin Ferrari’yi fullerken ödediği parayla, biz anca mobilet deposu doldurabiliyoruz.
*
Saman ithal ediyoruz.
*
Taş üstüne taş koyanı...
İyi kötü görmüştük.
Taş üstünde taş bırakmayanı...
İlk defa görüyoruz.