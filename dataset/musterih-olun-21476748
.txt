Trablus Büyükelçiliğimizin resmi internet sitesinde şu duyuru yayınlanmıştı: “Büyükelçiliğimiz ile temasa geçen vatandaşlarımız, Libya’daki asayiş hakkında sorular yöneltmektedir. Libya’da güvenlik ve istikrar bakımından sıkıntı yaşanmamaktadır. Libya’da iş yapan şirketlerimizin endişe duymalarını gerektirecek herhangi bir durum yoktur. Vatandaşlarımızın da müsterih olmaları tavsiye olunur.”
*
Vatandaş diyordu ki:
Kaçalım mı?
Elçiliğimiz diyordu ki:
Müsterih olun.
*
24 saat sonra...
Libya’da iç savaş çıktı!
Kan gövdeyi götürdü.
İnsanlarımız feribotlarla, savaş gemileriyle zor kaçtı.
Elçiliğimiz kapatıldı.
Bizim elçi Tunus’a kaçtı.
NATO, Libya’yı bombaladı.
Kaddafi katledildi.
Bizim elçi değiştirildi.
ABD elçisi katledildi.
Libya hava sahası kapatıldı.
Neredeyse...
Dünya savaşı çıkmak üzere.
*
(Elçiliğimizin “müsterih olun” şeklindeki duyurusunu yazmıştım, aynı gün, Trablus Büyükelçiliğimizin resmi internet sitesinden kaldırmışlar, böyle bir duyuru yapılmadı demeye getirmişlerdi. Ertesi gün... Elçiliğin sitesinden sildiler ama Başbakanlığa ait müşavirlikler.gov.tr adresinden silmeyi unuttular diye yazmıştım, aynı gün, oradan da silmişler, hangi duyurudan bahsediyorsun demeye getirmişlerdi. Ertesi gün... Oradan da sildiler ama bu sefer de Trablus Elçiliğimizin resmi internet sitesindeki ticaret müşavirliği bölümünden silmeyi unuttular, orada hâlâ kabak gibi duruyor diye yazmıştım!)
*
E aklıma geliverdi gene...
Duyurular nasıl gidiyor diye?
*
Trablus Büyükelçiliğimizin resmi internet sitesine girdim, bugün silmezlerse, şu duyuru var: Büyükelçiliğimize bağlı “ilköğretim” okulu, 2012-2013 yılı için öğrenci kayıtlarına başlamıştır. Kayıtlarla ilgili olarak okul müdürü veya “din öğretmeni”yle irtibata geçilmesi mümkündür!