 *

Gezen Tilki.

*

Aslına bakarsanız, başkentimizin havalimanından belli; Esenboğa... Olsa olsa Oturan Boğa’nın torunudur. Yoksa niye böyle acayip bi isim koysunlar ki.

*

Yatan Aslan’dan kasıt, Baykal.
(Altı Ok reisi.)
Bahçeli, Yalnız Kurt.
Çankaya, Ulu Manitu.

*

Posta arabalarına saldırır gibi çığlık çığlığa ateş suyu fırlatanlar kim?
Apo’çiler!

*

İmralı’daki Geronimo.
Karargâh’taki Tom Miks.

*

Dakotalı Ahmet Türk, Rüzgarlı Kartal’dı, Oklahoma Mahkemesi’nin kararından sonra, Gamlı Baykuş oldu... Sırrı Sakık ya Cherokee’dir, ya Cheyenne; beygirin 4 çarpı 4’üne biner... Kabinenin ve aynı zamanda kabilenin bilge büyüğü Bülent Arınç, Ağlayan Kaya; en son Nebraska’daki yağmur duasında ağladı... Kamer Genç ise Son Mohikan.

*

Yalaka gazeteciler?
Rin Tin Tin.
Hep aynı senaryoda figüran olurlar:
Bir avuç dolar için!

*

Memleket desen, Hollywood yapımı kovboy filmi dekoru gibi zaten... Önden bakıyorsun, bildiğin bina gibi görünüyor. Arkasına bakıyorsun, iki dandik kalasla tutturmuşlar... İttirsen, yıkılacak.
 SON DAKİKA NOTU:
Apo’çilerle barış çubuğu içen, onların kılına bile dokunmayan Arizona süvari birliği, Meksikalı tütün işçilerini haşat etti... Şeytan diyor, git, Zapata’ya katıl! 