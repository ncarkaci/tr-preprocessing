Eskişehir’de kömür rezervi bulundu.

Bir milyar ton.

Maraş’ta kömür rezervi bulundu.

20 yıl yetecek kadar.

Konya’da kömür rezervi bulundu.

70 milyar dolar değerinde.

İzmir’de kömür rezervi bulundu.

Ben diim iki milyar ton.

Sen de üç milyar ton.
*
2007 genel seçimleri öncesi...

Düzce’de doğalgaz bulundu.

İzmir’de Konya’da Sakarya’da

Edirne’de Lüleburgaz’da Ankara’da

Diyarbakır’da Zonguldak’ta Bursa’da

Tekirdağ’da Sinop’ta Çanakkale’de

Tuz Gölü’nde doğalgaz bulundu.
*
2009 yerel seçimleri öncesi...

Manisa’da petrol bulundu.

Niğde’de Mardin’de Batman’da

Kastamonu’da Antalya’da Van’da

Isparta’da Gaziantep’te petrol bulundu, en yüksek graviteli.

Karadeniz’de petrol bulundu.

40 yıl yetecek kadar.
*
2010 referandum öncesi...

Giresun’da altın rezervi bulundu.

Balıkesir’de altın rezervi bulundu.

Erzincan’da altın rezervi bulundu.

Uşak’ta altın rezervi bulundu.

Ordu’da altın rezervi bulundu.

Ağrı’da Nuh’un gemisi bulundu!

Kütahya’da bir milyar ton bor rezervi bulundu, beş bin yıl yetecek kadar... Çanakkale, Malatya, Kayseri, Sivas ve Eskişehir’de toryum bulundu. Van Gölü’nde uranyum bulundu, tabanı komple uranyum yatağı çıktı. Kayseri civarında dokuz trilyon dolarlık filan neptünyum rezervi bulundu. Gerçi, neptünyum’un doğada bulunabilecek maden gibi bi dalga olmadığı ortaya çıktı ama, olsun.
*
2011 genel seçimleri öncesi...

İzmir’de petrol bulundu.

Düzce’de petrol bulundu.

Isparta’da gene bulundu.

Manisa’da bi daha bulundu.

Diyarbakır’da sırf benim hatırladığım 19’uncu defa petrol bulundu.

Yüksek graviteli.

Toki, Venezuela’da petrol buldu.

Biz onlara ev dikeceğiz.

Onlar bize petrol fışkırtacak.

Yüksek graviteli.
*
2013 yerel seçim kararı alındı...

Enerji Bakanı dün açıkladı.

Karadeniz’de doğalgaz bulundu.