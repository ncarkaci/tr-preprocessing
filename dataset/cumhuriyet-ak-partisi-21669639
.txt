*
Bi öyle, bi böyle.
*
Orman bakanımız, cephanelik patlayınca Hindistan’da Pakistan’da olur böyle şeyler derken, turizm bakanımız, soruşturulmadan geçiştirilecek, üstü kapatılacak bi olay değil der... AKP sözcüsü kilimci valiye sahip çıkıp, lokum bile dağıtılır derken, meclis başkanımız, valiler yağcılığı bıraksın artık der... Başbakan yardımcımız, ekonomide frene basmamız gerektiğini söylerken, ekonomi bakanımız gaza basmamız gerektiğini izah eder... Devlet bakanımız, vergi borçlarını yeniden yapılandırma kararı aldıklarını açıklarken, maliye bakanımız, böyle bir yapılandırmaya niyetlerinin olmadığını açıklar... Başbakan yardımcımız, apo’ya ev hapsi tartışılabilir deyince, öbür başbakan yardımcımız tartışılamaz olduğunu, diğer başbakan yardımcımız ise, tartışılamasa bile konuşulabilir olduğunu söyler... İçişleri bakanımız, uçaklarla bombalanan kaçakçıların pkk figüranı olduğunu söyleyip, özür dilenecek bi durum olmadığını belirtirken, AKP sözcüsü, sayın bakanın sözlerinin gayriinsani olduğunu açıklar... Sağlık bakanımız herkes aşı olacak derken, başbakanımız isteyen olur istemeyen olmaz, sana ne der... Milli eğitim bakanımız, dershaneler konusunda başbakanımızla ters düşerken, eski milli eğitim bakanımız, sınav sistemiyle ilgili olarak yeni milli eğitim bakanımızla ters düşer... Cumhurbaşkanımız, tutuklu vekiller meselesinde başbakanımızla ters düşerken, başbakanımız, yeni anayasa’da meclis başkanımızla ters düşer... Sanayi bakanımız ticaret bakanımızla, savunma bakanımız aile bakanımızla zıtlaşır filan.
*
Çünkü...
Türkiye’nin en baba ana muhalefet partisi, AKP’dir.
*
Bazen...
Cumhuriyet Ak Partisi’dir.
Bazen...
Milliyetçi Harek’ak Partisi.
*
Başbakanımızın “iki partili sistem istiyorum” dediği sistemdir bu... Ak diyen de kendisidir, kara diyen de... O emniyet müdürünü mesela, oraya atayan da kendisidir, alkışlayan da, yerden yere vuran da.
*
Hacivat da odur, Karagöz de.
Şıracı da odur, bozacı da.
Kavuklu da odur, Pişekâr da.
Al gülüm, ver gülüm’dür.
İtilmiş’le Kakılmış zannedersin...
Aşuk ile Maşuk’turlar.
*
Ama illa adını koyacaksak...
Adem ile Havva demokrasisidir.
*
Ahalimize cuk oturur...
Üstte yok, başta yok, malum yerleri komple açıkta ama, kendilerini cennette sanıyorlar!