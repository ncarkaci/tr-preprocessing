HSYK reformu yapıldı.
Bismillah...
20 makam aracı alındı.
Yeni bina verildi.
24 saat korumalı.
Güvenlik kameralı.
Gerçi sıkış tepiş oldu...
20 üye çalışacaktı.
Bina sadece 17 katlıydı.
Odalar tefriş edildi.
Hepsine sekreter verildi.
Hepsine şoför verildi.
2’şer bin lira zam yapıldı.
Anıtkabir’e gittiler, önde Adalet Bakanı’nın mersedesi, arkasında konvoy halinde renolar, bahçeye park ettiler yan yana, bi saydılar ki, 20 tane reno var, panik çıktı, bakan ve müsteşar dahil 22 üyeyiz, mercedes burda, 20 tane reno da burda, 22’nci nerde diye telaşlandılar, meğer, müsteşar audisiyle gelmişti, HSYK’ya yeni atandıkları için tecrübesizdiler, bilmiyorlardı, bizim adalet bakanlığı müsteşarları hep audiye binerdi, emekli olduklarında da götürürlerdi, yeni gelene yeni audi alınırdı, neyse, çelenk bıraktılar, hep beraber geri döndüler, önde mercedes, arkasında audi, onun arkasında 20 tane reno, camlar füme, oturup güzel güzel çalıştılar, Murat’ı Ovacık’a gönderdiler.
*
Gitti, işbaşı yaptı.
Bismillah...
Suikast ihbarı vardı.
Koruma istedi.
Verilmedi.
Kapıya polis kulübesi dikelim...
Hedef olur denildi.
Hiç olmazsa kamera koyun...
Konulmadı.
Bari kendi kendimi koruyayım...
Bir aydır tabanca bekliyordu.
Hâkim’lerin de yok.
Öbür savcı’nın da yok.
İlk geleni indireceklerdi...
Murat geldi.
*
Hal böyleyken...
Şero enselendi!
*
Kadeve hariç 55 trilyon liracığa mal olan, 63 dönümcüklük yeni binasına taşınan Anayasa Mahkemesi, CHP mensubu Şero’ya 15 lira 44 kuruş’luk kedi kumu ve süt alınmak suretiyle devletin zarara uğratıldığını tespit etti... Ki, daha önce, bi başka başsavcı meselesinde, Garfield gözaltına alınmıştı.
*
Ve, bu satırların yazıldığı dakikalarda, siz hâlâ, adalet sarayı’ndan çıkacak Balyoz kararını merak ediyordunuz...
Neyi merak ediyorsunuz kardeşim?
Hepsi “şerorist” işte.