Mebusçuk niye olmasın kardeşim?
*
O yaştakiler ne anlar mebusluktan diyorsan... “Ben bilmem büyüklerim bilir” diyen mebus yok mu?
*
Mebus olmasınlar da...

Tinerci mi olsunlar?
*
Evet, henüz iki koyun bile gütmemiş olabilirler ama... Etraflarına baka baka öğrenmeleri için “Başbakanımız uçurumdan atlarsa, biz de peşinden atlarız” diye yol gösteren mebus yok mu?
*
Sen bu yaşında takla atıyorsun...

18’inde alt tarafı el kaldıracak.

- Kabul edenler?

- Etmeyenler?

- Kabul edilmiştir.

Zor mu?
*
“Geçen gün kamyon sürdüm, Leonardo da vinci” diyene bakanlık koltuğu veriliyorsa, “limonun yarısı limbeş” diyenin maliye bakanı olmasında ne sakınca olabilir... 18’ini filan boş ver, 8’inde bile haydi haydi olur.
*
Üstelik...

Akıl yaş’ta değil baş’tadır.

En az üç mesela...

Memleketimizin bu meselesini 60 yaşındaki mebus mu daha iyi halleder?

18 yaşındaki mebus mu?
*
Ha merak edersen, Hindistan’da Pakistan’da böyle şeyler olur mu...

Uganda’da olur!
*
Alengot Oromait, 18 yaşında, lise son sınıf öğrencisiydi. Babası, iktidar partisinin mebusuydu. Babası öldü. Onun yerine sen mebus ol dediler. İki kişiden biri’nin oyunu aldı, yüzde 52’yle mebus seçildi iyi mi...
*
Zaten, demokrasi dediğin babadan evlada geçmeyecekse, niye şehzade Fatih’ten örnek verilsin ki?
*
Bak, Fatih dedim aklıma geldi...

Kimi, şehitlikte bi kaç Mehmet.

Kimi, gazi mecliste bi kaç velet.

Nasip işidir.
 