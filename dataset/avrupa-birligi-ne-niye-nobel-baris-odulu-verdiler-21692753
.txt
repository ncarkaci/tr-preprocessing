Cumhurbaşkanımız Mübarek’le kucaklaştı, Mübarek’i kafese koydular. Başbakanımız Lübnan meclisinde konuştu, ertesi gün Lübnan işgal edildi. Cumhurbaşkanımız Pakistan’a gitti, Benazir Butto’yu havaya uçurdular. Suudi Kralı, Cumhurbaşkanımızla Başbakanımıza madalya taktı, turp gibiydi, felç oldu. Cumhurbaşkanımız Yemen’e gitti, Yemen’de içsavaş çıktı. Ürdün Başbakanı Ankara’ya ayak bastı, Ürdün’e dönmeden istifa etti. Afrika açılımı yaptık, ne Tunus kaldı kardeşim, ne Fildişi Sahili, alayı birbirine girdi. El Beşir’e Çankaya Köşkü’nde yemek yedirdik, Sudan resmen ikiye bölündü; tutuklamak için El Beşir’i arıyorlar. Arjantin Devlet Başkanı geldi, gelmeden önce seyahat harcırahı çalındı, dönünce kansere yakalandığı açıklandı. Cumhurbaşkanımız Güney Kore’ye gitti, Kuzey Kore füze fırlattı. Başbakanımız Irak’a gitti, henüz Irak’tayken meclis basıldı, bakanlar rehin alındı, 45 kişi öldü. Yunanistan Başbakanı kış olimpiyatlarımıza geldi, halk ayaklanması çıktı, hükümeti düştü. 2010’u Japon Yılı ilan ettik, 2011’de dümdüz oldular, nükleer santral bile patladı. Romanya Başbakanı geldi, anlaşmalar imzaladı, gidince derhal istifa etti. İspanya Başbakanı’yla medeniyetler ittifakı kurduk, adam siyaseti bıraktı. Silvio ayvayı yedi... Portekiz Başbakanı, Cumhurbaşkanımızı karşıladı, el sıkıştı, sonra gitti, kendi cumhurbaşkanına istifasını sundu. Ukrayna’yla vizeleri kaldırdık, Ukrayna Başbakanı tutuklandı. Başbakanımızın Kosova’ya gideceği açıklandı, gitmeden 12 saat önce, Kosova hükümeti düştü. Cumhurbaşkanımızın Hollanda’ya
gideceği açıklandı, Hollanda Prensi çığ altında kaldı, Cumhurbaşkanımız Hollanda’ya gitti, madalya takıldı, Hollanda Hükümeti istifa etti.
Başbakanımızın ABD’ye gideceği açıklanınca, Obama beyzbol sopası çıkardı, gezi iptal oldu.
Suriye’yle savaşıyoruz.
Rusya’yla papaz olduk.
İran’ın gözünde düşmanız.
Irak nefret ediyor.
Ermenistan’ı saymıyorum bile.
Rumlarla görüşmüyoruz.
Sıfır komşu.
Memleketimizde desen, zaten kan gövdeyi götürüyor da... Hatay’ı dinler
arası “barış”, kardeşlik ve hoşgörü başkenti ilan ettik, tarihinde ilk kez mezhep huzursuzluğu çıktı.
Ve, hâlâ deniyor ki, Avrupa Birliği’ne niye Nobel “Barış” Ödülü verdiler?
Bana sorarsanız... Bizi oraya sokmamayı başardıkları içindir!