Moralimizi bozmadık.

Bi servis daha attılar.

Top gene bizim sahada, 2-0.

Üç, beş derken 7-0 oldu.

Baktılar ki, set bitiyor...

Manşet’lerimizde hâlâ tık yok.

Havaya girip, smaç servis attılar.

Top tribüne düştü.

Beş seyircimiz öldü.

Şak... Mola aldık.

Top kullanma sırası bize geçmişti.

Bi smaç servis de biz patlattık.

Doooğru, rakibin yedek kulübesine.

Sekiz sporcuları öldü.
*
Güney Koreli hakem Ban Ki-moon, kaptanları yanına çağırdı, kasten hatalı servis kullanılmaması konusunda uyardı, oyunun kurallarını bozmayın, şam’piyonluk maçının tadı kaçıyor dedi.
*
Bu sefer plase servis attılar.

Çizginin dışına düştü.

Peş peşe dört plase de biz attık.

7-4.

Bi onlar, iki biz, bi onlar, iki biz...

Misliyle, 10-10’a getirdik.

Mola aldılar.
*
Tribünlerimiz adeta yıkılıyordu.

Füzenin Sultanlarııı

Sallıyor sınırlarıııı!
*
O ana kadar silik bi oyun sergileyen pasörümüz duraklamadan faydalandı, iyice coşturmak için taraftarımıza koştu, Neco buraya yumruk havaya diye bağırdılar...

Oleyy çektirdi.
*
Rakip zayıf görünüyordu ama...

Pasörleri Çinli, masörleri İranlı.

Yetmedi...

Rus smaçör getiriyorlardı.
*
Amerikalı liberomuz, korkmayın arkanızda ben varım, dublaja girerim dedi.

Blok yaptık, havada kestik.
*
Vay efendim antene değdin, asıl sen fileye takıldın filan, salon elektriklendi.

Elektriğin fişini çektiler.

Top kullanma sırası kimde belli değil, saha karışmak üzere sayın seyirciler...
 