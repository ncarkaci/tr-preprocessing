Hiç kafayı yormayın...
Döndürmezler.

*

“Sille-i millet” bekliyor çünkü.

*

İstatistiklere göre, her seçimde TBMM’nin yarısı değişir, bazen yüzde 80’i bulur... DTP’lileri sine-i millete döndürürsen, kapatılan DTP, milletvekili boşalan şehirlerde oy patlaması yapar, bu nedenle ara seçimi göze alamazsın, komple erken seçim olur, komple erken seçim olursa, “sille-i tokat” yeme ihtimalin var... Türküsü bile var, giden gelmiyor acep nedendir?

*

Ayrıca, 300 küsur arkadaş hakkında “Milletvekilliği düşse de, yargılasak” dosyası var. “Sille-i yargı” yani... Sen olsan döner misin milletin sinesine?

*

Sineye çekmektir tek çare.

*

Dolayısıyla ne yaparsın? Timsah gözyaşları dökersin, üzülmüş gibi yaparak, kapattığın DTP’nin haklarını savunuyormuş ayaklarına yatarsın, “Avrupa’da en çok parti kapatan ülke biziz, bu ayıptan kurtulmamız lazım, Anayasa’yı değiştirmemiz lazım” filan dersin.

*

Avrupa’da en çok parti kapatan ülke biz miyiz? Biziz... Niye? Çünkü, Avrupa’da kapatılan bir partiyi, hem de aynı kadrolarla, bi daha açtırmazlar adama...
Yok öyle bile bile lades.

*

Bizde ise, TBMM’ye çaycı alırken bile savcılıktan temiz kâğıdı istiyorlar... Ama, parti kurmaya kalk, tescilli PKK’lı bile olsan, ver dilekçeyi, kur partiyi, sorun yok.

*

Sonra?

Aç-kapa.

Aç-kapa.

Nasıl olsa soran yok...

Kardeşim, devlet mi yönetiyorsun, musluk reklamı mı çekiyorsun?