İthal kurbanlık yok.
İthal saman var!
*
Kendi kendine yeten yedi ülkeden biriydik, kendi kendimize hayvanlarımızı bile doyuramıyoruz artık... Tarihimizde ilk kez ve dünyada sadece biz, yurtdışından saman ithal ediyoruz.
*
Hem de nerelerden biliyor musunuz? Tarım Bakanlığımızın listesine göre, Angola, Vanuatu ve Bhutan’dan mesela... Brunei’den, Belize’den, El Salvador’dan, Eritre’den, Kongo’dan getiriyoruz.
*
Namibya, Zimbabwe, Mozambik, Libya ve Uganda da var listede...
Gelişmiş ülkelerden yani.
*
Çünkü, sakla samanı gelir zamanı denilen kavram, sakla samanı gelir “zam anı”na dönüşmüştü... Muhteşem tarım politikamız gereği, buğday’ın kilosu 60 kuruşken, saman’ın kilosu 70 kuruşa çıkmıştı.
*
Ekmek yapıyorsun...
60 kuruş.
İneğe yediriyorsun...
70 kuruş.
*
Ha, diyebilirsiniz ki, ekmek başka inek başka, mevzuları çarpıtma, sapla samanı karıştırma.
*
O da eskidendi şekerim...
Gönül rahatlığıyla karıştırabiliriz.
Saman’la beraber...
Sap da ithal ediyoruz!
*
Dolayısıyla, habire “bunlar iki koyun güdemez, bırak davar’ı kaz bile güdemez” dediklerine göre... Şimdi sıra geldi, önümüzdeki Kurban Bayramı’nda saman’ı yetiştirip, çoban’ı ithal etmeye.